jawab-e-shikwa
Hakki
Spirtual
dil se jo baat nikalti hai asar rakhti hai
par nahin taqat-e-parwaz magar rakhti hai

qudsi-ul-asl hai rifat pe nazar rakhti hai
KHak se uThti hai gardun pe guzar rakhti hai

ishq tha fitnagar o sarkash o chaalak mera
aasman chir gaya nala-e-bebak mera

pir-e-gardun ne kaha sun ke kahin hai koi
bole sayyare sar-e-arsh-e-barin hai koi

chand kahta tha nahin ahl-e-zamin hai koi
kahkashan kahti thi poshida yahin hai koi

kuchh jo samjha mere shikwe ko to rizwan samjha
mujh ko jannat se nikala hua insan samjha

thi farishton ko bhi hairat ki ye aawaz hai kya
arsh walon pe bhi khulta nahin ye raaz hai kya

ta-sar-e-arsh bhi insan ki tag-o-taz hai kya
aa gai KHak ki chuTki ko bhi parwaz hai kya

ghafil aadab se sukkan-e-zamin kaise hain
shoKH o gustaKH ye pasti ke makin kaise hain

is qadar shoKH ki allah se bhi barham hai
tha jo masjud-e-malaik ye wahi aadam hai

aalim-e-kaif hai dana-e-rumuz-e-kam hai
han magar ijz ke asrar se na-mahram hai

naz hai taqat-e-guftar pe insanon ko
baat karne ka saliqa nahin na-danon ko

aai aawaz gham-angez hai afsana tera
ashk-e-betab se labrez hai paimana tera

aasman-gir hua nara-e-mastana tera
kis qadar shoKH-zaban hai dil-e-diwana tera

shukr shikwe ko kiya husn-e-ada se tu ne
ham-suKHan kar diya bandon ko KHuda se tu ne

hum to mail-ba-karam hain koi sail hi nahin
rah dikhlaen kise rah-raw-e-manzil hi nahin

tarbiyat aam to hai jauhar-e-qabil hi nahin
jis se tamir ho aadam ki ye wo gil hi nahin

koi qabil ho to hum shan-e-kai dete hain
DhunDne walon ko duniya bhi nai dete hain

hath be-zor hain ilhad se dil KHugar hain
ummati bais-e-ruswai-e-paighambar hain

but-shikan uTh gae baqi jo rahe but-gar hain
tha brahim pidar aur pisar aazar hain

baada-asham nae baada naya KHum bhi nae
haram-e-kaba naya but bhi nae tum bhi nae

wo bhi din the ki yahi maya-e-ranai tha
nazish-e-mausam-e-gul lala-e-sahrai tha

jo musalman tha allah ka saudai tha
kabhi mahbub tumhaara yahi harjai tha

kisi yakjai se ab ahd-e-ghulami kar lo
millat-e-ahmad-e-mursil ko maqami kar lo

kis qadar tum pe giran subh ki bedari hai
hum se kab pyar hai han nind tumhein pyari hai

tab-e-azad pe qaid-e-ramazan bhaari hai
tumhin kah do yahi aain-e-wafadari hai

qaum mazhab se hai mazhab jo nahin tum bhi nahin
jazb-e-baham jo nahin mahfil-e-anjum bhi nahin

jin ko aata nahin duniya mein koi fan tum ho
nahin jis qaum ko parwa-e-nasheman tum ho

bijliyan jis mein hon aasuda wo KHirman tum ho
bech khate hain jo aslaf ke madfan tum ho

ho niko nam jo qabron ki tijarat kar ke
kya na bechoge jo mil jaen sanam patthar ke

safha-e-dahr se baatil ko miTaya kis ne
nau-e-insan ko ghulami se chhuDaya kis ne

mere kabe ko jabinon se basaya kis ne
mere quran ko sinon se lagaya kis ne

the to aaba wo tumhaare hi magar tum kya ho
hath par hath dhare muntazir-e-farda ho

kya kaha bahr-e-musalman hai faqat wada-e-hur
shikwa beja bhi kare koi to lazim hai shuur

adl hai fatir-e-hasti ka azal se dastur
muslim aain hua kafir to mile hur o qusur

tum mein huron ka koi chahne wala hi nahin
jalwa-e-tur to maujud hai musa hi nahin

manfat ek hai is qaum ka nuqsan bhi ek
ek hi sab ka nabi din bhi iman bhi ek

haram-e-pak bhi allah bhi quran bhi ek
kuchh baDi baat thi hote jo musalman bhi ek

firqa-bandi hai kahin aur kahin zaten hain
kya zamane mein panapne ki yahi baaten hain

kaun hai tarik-e-ain-e-rasul-e-muKHtar
maslahat waqt ki hai kis ke amal ka mear

kis ki aankhon mein samaya hai shiar-e-aghyar
ho gai kis ki nigah tarz-e-salaf se be-zar

qalb mein soz nahin ruh mein ehsas nahin
kuchh bhi paigham-e-mohammad ka tumhein pas nahin

ja ke hote hain masajid mein saf-ara to gharib
zahmat-e-roza jo karte hain gawara to gharib

nam leta hai agar koi hamara to gharib
parda rakhta hai agar koi tumhaara to gharib

umara nashsha-e-daulat mein hain ghafil hum se
zinda hai millat-e-baiza ghoraba ke dam se

waiz-e-qaum ki wo puKHta-KHayali na rahi
barq-e-tabi na rahi shola-maqali na rahi

rah gai rasm-e-azan ruh-e-bilali na rahi
falsafa rah gaya talqin-e-ghazali na rahi

masjiden marsiyan-KHwan hain ki namazi na rahe
yani wo sahib-e-ausaf-e-hijazi na rahe

shor hai ho gae duniya se musalman nabud
hum ye kahte hain ki the bhi kahin muslim maujud

waza mein tum ho nasara to tamaddun mein hunud
ye musalman hain jinhen dekh ke sharmaen yahud

yun to sayyad bhi ho mirza bhi ho afghan bhi ho
tum sabhi kuchh ho batao to musalman bhi ho

dam-e-taqrir thi muslim ki sadaqat bebak
adl us ka tha qawi laus-e-maraat se pak

shajar-e-fitrat-e-muslim tha haya se namnak
tha shujaat mein wo ek hasti-e-fauq-ul-idrak

KHud-gudazi nam-e-kaifiyat-e-sahba-yash bud
KHali-az-KHesh shudan surat-e-mina-yash bud

har musalman rag-e-baatil ke liye nashtar tha
us ke aaina-e-hasti mein amal jauhar tha

jo bharosa tha use quwwat-e-bazu par tha
hai tumhein maut ka Dar us ko KHuda ka Dar tha

bap ka ilm na beTe ko agar azbar ho
phir pisar qabil-e-miras-e-pidar kyunkar ho

har koi mast-e-mai-e-zauq-e-tan-asani hai
tum musalman ho ye andaz-e-musalmani hai

haidari faqr hai ne daulat-e-usmani hai
tum ko aslaf se kya nisbat-e-ruhani hai

wo zamane mein muazziz the musalman ho kar
aur tum KHwar hue tarik-e-quran ho kar

tum ho aapas mein ghazabnak wo aapas mein rahim
tum KHata-kar o KHata-bin wo KHata-posh o karim

chahte sab hain ki hon auj-e-surayya pe muqim
pahle waisa koi paida to kare qalb-e-salim

taKHt-e-faghfur bhi un ka tha sarir-e-kae bhi
yun hi baaten hain ki tum mein wo hamiyat hai bhi

KHud-kushi shewa tumhaara wo ghayur o KHuddar
tum uKHuwwat se gurezan wo uKHuwwat pe nisar

tum ho guftar sarapa wo sarapa kirdar
tum taraste ho kali ko wo gulistan ba-kanar

ab talak yaad hai qaumon ko hikayat un ki
naqsh hai safha-e-hasti pe sadaqat un ki

misl-e-anjum ufuq-e-qaum pe raushan bhi hue
but-e-hindi ki mohabbat mein birhman bhi hue

shauq-e-parwaz mein mahjur-e-nasheman bhi hue
be-amal the hi jawan din se bad-zan bhi hue

in ko tahzib ne har band se aazad kiya
la ke kabe se sanam-KHane mein aabaad kiya

qais zahmat-kash-e-tanhai-e-sahra na rahe
shahr ki khae hawa baadiya-paima na rahe

wo to diwana hai basti mein rahe ya na rahe
ye zaruri hai hijab-e-ruKH-e-laila na rahe

gila-e-zaur na ho shikwa-e-bedad na ho
ishq aazad hai kyun husn bhi aazad na ho

ahd-e-nau barq hai aatish-zan-e-har-KHirman hai
aiman is se koi sahra na koi gulshan hai

is nai aag ka aqwam-e-kuhan indhan hai
millat-e-KHatm-e-rusul shola-ba-pairahan hai

aaj bhi ho jo brahim ka iman paida
aag kar sakti hai andaz-e-gulistan paida

dekh kar rang-e-chaman ho na pareshan mali
Kaukab-e-ghuncha se shaKHen hain chamakne wali

KHas o KHashak se hota hai gulistan KHali
ghul-bar-andaz hai KHun-e-shohda ki lali

rang gardun ka zara dekh to unnabi hai
ye nikalte hue suraj ki ufuq-tabi hai

ummaten gulshan-e-hasti mein samar-chida bhi hain
aur mahrum-e-samar bhi hain KHizan-dida bhi hain

saikDon naKHl hain kahida bhi baalida bhi hain
saikDon batn-e-chaman mein abhi poshida bhi hain

naKHl-e-islam namuna hai birau-mandi ka
phal hai ye saikDon sadiyon ki chaman-bandi ka

pak hai gard-e-watan se sar-e-daman tera
tu wo yusuf hai ki har misr hai kanan tera

qafila ho na sakega kabhi viran tera
ghair yak-bang-e-dara kuchh nahin saman tera

naKHl-e-shama asti o dar shola do-resha-e-tu
aaqibat-soz bawad saya-e-andesha-e-tu

tu na miT jaega iran ke miT jaane se
nashsha-e-mai ko talluq nahin paimane se

hai ayan yurish-e-tatar ke afsane se
pasban mil gae kabe ko sanam-KHane se

kashti-e-haq ka zamane mein sahaara tu hai
asr-e-nau-raat hai dhundla sa sitara tu hai

hai jo hangama bapa yurish-e-bulghaari ka
ghafilon ke liye paigham hai bedari ka

tu samajhta hai ye saman hai dil-azari ka
imtihan hai tere isar ka KHuddari ka

kyun hirasan hai sahil-e-faras-e-ada se
nur-e-haq bujh na sakega nafas-e-ada se

chashm-e-aqwam se maKHfi hai haqiqat teri
hai abhi mahfil-e-hasti ko zarurat teri

zinda rakhti hai zamane ko hararat teri
kaukab-e-qismat-e-imkan hai KHilafat teri

waqt-e-fursat hai kahan kaam abhi baqi hai
nur-e-tauhid ka itmam abhi baqi hai

misl-e-bu qaid hai ghunche mein pareshan ho ja
raKHt-bar-dosh hawa-e-chamanistan ho ja

hai tunak-maya tu zarre se bayaban ho ja
naghma-e-mauj hai hangama-e-tufan ho ja

quwwat-e-ishq se har past ko baala kar de
dahr mein ism-e-mohammad se ujala kar de

ho na ye phul to bulbul ka tarannum bhi na ho
chaman-e-dahr mein kaliyon ka tabassum bhi na ho

ye na saqi ho to phir mai bhi na ho KHum bhi na ho
bazm-e-tauhid bhi duniya mein na ho tum bhi na ho

KHema-e-aflak ka istada isi nam se hai
nabz-e-hasti tapish-amada isi nam se hai

dasht mein daman-e-kohsar mein maidan mein hai
bahr mein mauj ki aaghosh mein tufan mein hai

chin ke shahr maraqash ke bayaban mein hai
aur poshida musalman ke iman mein hai

chashm-e-aqwam ye nazzara abad tak dekhe
rifat-e-shan-e-rafana-laka-zikrak dekhe

mardum-e-chashm-e-zamin yani wo kali duniya
wo tumhaare shohda palne wali duniya

garmi-e-mehr ki parwarda hilali duniya
ishq wale jise kahte hain bilali duniya

tapish-andoz hai is nam se pare ki tarah
ghota-zan nur mein hai aankh ke tare ki tarah

aql hai teri sipar ishq hai shamshir teri
mere darwesh KHilafat hai jahangir teri

ma-siwa-allah ke liye aag hai takbir teri
tu musalman ho to taqdir hai tadbir teri

ki mohammad se wafa tu ne to hum tere hain
ye jahan chiz hai kya lauh-o-qalam tere hain

<<END_CONTENT>>
shikwa
Hakki
Spirtual
kyun ziyan-kar banun sud-faramosh rahun
fikr-e-farda na karun mahw-e-gham-e-dosh rahun

nale bulbul ke sunun aur hama-tan gosh rahun
ham-nawa main bhi koi gul hun ki KHamosh rahun

jurat-amoz meri tab-e-suKHan hai mujh ko
shikwa allah se KHakam-ba-dahan hai mujh ko

hai baja shewa-e-taslim mein mashhur hain hum
qissa-e-dard sunate hain ki majbur hain hum

saz KHamosh hain fariyaad se mamur hain hum
nala aata hai agar lab pe to mazur hain hum

ai KHuda shikwa-e-arbab-e-wafa bhi sun le
KHugar-e-hamd se thoDa sa gila bhi sun le

thi to maujud azal se hi teri zat-e-qadim
phul tha zeb-e-chaman par na pareshan thi shamim

shart insaf hai ai sahib-e-altaf-e-amim
bu-e-gul phailti kis tarah jo hoti na nasim

hum ko jamiyat-e-KHatir ye pareshani thi
warna ummat tere mahbub ki diwani thi

hum se pahle tha ajab tere jahan ka manzar
kahin masjud the patthar kahin mabud shajar

KHugar-e-paikar-e-mahsus thi insan ki nazar
manta phir koi an-dekhe KHuda ko kyunkar

tujh ko malum hai leta tha koi nam tera
quwwat-e-bazu-e-muslim ne kiya kaam tera

bas rahe the yahin saljuq bhi turani bhi
ahl-e-chin chin mein iran mein sasani bhi

isi mamure mein aabaad the yunani bhi
isi duniya mein yahudi bhi the nasrani bhi

par tere nam pe talwar uThai kis ne
baat jo bigDi hui thi wo banai kis ne

the hamin ek tere marka-araon mein
KHushkiyon mein kabhi laDte kabhi dariyaon mein

din azanen kabhi europe ke kalisaon mein
kabhi africa ke tapte hue sahraon mein

shan aankhon mein na jachti thi jahan-daron ki
kalma paDhte the hamin chhanw mein talwaron ki

hum jo jite the to jangon ki musibat ke liye
aur marte the tere nam ki azmat ke liye

thi na kuchh teghzani apni hukumat ke liye
sar-ba-kaf phirte the kya dahr mein daulat ke liye

qaum apni jo zar-o-mal-e-jahan par marti
but-faroshi ke ewaz but-shikani kyun karti

Tal na sakte the agar jang mein aD jate the
panw sheron ke bhi maidan se ukhaD jate the

tujh se sarkash hua koi to bigaD jate the
tegh kya chiz hai hum top se laD jate the

naqsh-e-tauhid ka har dil pe biThaya hum ne
zer-e-KHanjar bhi ye paigham sunaya hum ne

tu hi kah de ki ukhaDa dar-e-KHaibar kis ne
shahr qaisar ka jo tha us ko kiya sar kis ne

toDe maKHluq KHuda-wandon ke paikar kis ne
kaT kar rakh diye kuffar ke lashkar kis ne

kis ne ThanDa kiya aatish-kada-e-iran ko
kis ne phir zinda kiya tazkira-e-yazdan ko

kaun si qaum faqat teri talabgar hui
aur tere liye zahmat-kash-e-paikar hui

kis ki shamshir jahangir jahan-dar hui
kis ki takbir se duniya teri bedar hui

kis ki haibat se sanam sahme hue rahte the
munh ke bal gir ke hu-allahu-ahad kahte the

aa gaya ain laDai mein agar waqt-e-namaz
qibla-ru ho ke zamin-bos hui qaum-e-hijaz

ek hi saf mein khaDe ho gae mahmud o ayaz
na koi banda raha aur na koi banda-nawaz

banda o sahab o mohtaj o ghani ek hue
teri sarkar mein pahunche to sabhi ek hue

mahfil-e-kaun-o-makan mein sahar o sham phire
mai-e-tauhid ko le kar sifat-e-jam phire

koh mein dasht mein le kar tera paigham phire
aur malum hai tujh ko kabhi nakaam phire

dasht to dasht hain dariya bhi na chhoDe hum ne
bahr-e-zulmat mein dauDa diye ghoDe hum ne

safha-e-dahr se baatil ko miTaya hum ne
nau-e-insan ko ghulami se chhuDaya hum ne

tere kabe ko jabinon se basaya hum ne
tere quran ko sinon se lagaya hum ne

phir bhi hum se ye gila hai ki wafadar nahin
hum wafadar nahin tu bhi to dildar nahin

ummaten aur bhi hain un mein gunahgar bhi hain
ijz wale bhi hain mast-e-mai-e-pindar bhi hain

un mein kahil bhi hain ghafil bhi hain hushyar bhi hain
saikDon hain ki tere nam se be-zar bhi hain

rahmaten hain teri aghyar ke kashanon par
barq girti hai to bechaare musalmanon par

but sanam-KHanon mein kahte hain musalman gae
hai KHushi un ko ki kabe ke nigahban gae

manzil-e-dahr se unTon ke hudi-KHwan gae
apni baghlon mein dabae hue quran gae

KHanda-zan kufr hai ehsas tujhe hai ki nahin
apni tauhid ka kuchh pas tujhe hai ki nahin

ye shikayat nahin hain un ke KHazane mamur
nahin mahfil mein jinhen baat bhi karne ka shuur

qahr to ye hai ki kafir ko milen hur o qusur
aur bechaare musalman ko faqat wada-e-hur

ab wo altaf nahin hum pe inayat nahin
baat ye kya hai ki pahli si mudaraat nahin

kyun musalmanon mein hai daulat-e-duniya nayab
teri qudrat to hai wo jis ki na had hai na hisab

tu jo chahe to uThe sina-e-sahra se habab
rah-raw-e-dasht ho saili-zada-e-mauj-e-sarab

tan-e-aghyar hai ruswai hai nadari hai
kya tere nam pe marne ka ewaz KHwari hai

bani aghyar ki ab chahne wali duniya
rah gai apne liye ek KHayali duniya

hum to ruKHsat hue auron ne sanbhaali duniya
phir na kahna hui tauhid se KHali duniya

hum to jite hain ki duniya mein tera nam rahe
kahin mumkin hai ki saqi na rahe jam rahe

teri mahfil bhi gai chahne wale bhi gae
shab ki aahen bhi gain subh ke nale bhi gae

dil tujhe de bhi gae apna sila le bhi gae
aa ke baiThe bhi na the aur nikale bhi gae

aae ushshaq gae wada-e-farda le kar
ab unhen DhunD charagh-e-ruKH-e-zeba le kar

dard-e-laila bhi wahi qais ka pahlu bhi wahi
najd ke dasht o jabal mein ram-e-ahu bhi wahi

ishq ka dil bhi wahi husn ka jadu bhi wahi
ummat-e-ahmad-e-mursil bhi wahi tu bhi wahi

phir ye aazurdagi-e-ghair sabab kya mani
apne shaidaon pe ye chashm-e-ghazab kya mani

tujh ko chhoDa ki rasul-e-arabi ko chhoDa
but-gari pesha kiya but-shikani ko chhoDa

ishq ko ishq ki aashufta-sari ko chhoDa
rasm-e-salman o uwais-e-qarani ko chhoDa

aag takbir ki sinon mein dabi rakhte hain
zindagi misl-e-bilal-e-habashi rakhte hain

ishq ki KHair wo pahli si ada bhi na sahi
jada-paimali-e-taslim-o-raza bhi na sahi

muztarib dil sifat-e-qibla-numa bhi na sahi
aur pabandi-e-ain-e-wafa bhi na sahi

kabhi hum se kabhi ghairon se shanasai hai
baat kahne ki nahin tu bhi to harjai hai

sar-e-faran pe kiya din ko kaamil tu ne
ek ishaare mein hazaron ke liye dil tu ne

aatish-andoz kiya ishq ka hasil tu ne
phunk di garmi-e-ruKHsar se mahfil tu ne

aaj kyun sine hamare sharer-abaad nahin
hum wahi soKHta-saman hain tujhe yaad nahin

wadi-e-najd mein wo shor-e-salasil na raha
qais diwana-e-nazzara-e-mahmil na raha

hausle wo na rahe hum na rahe dil na raha
ghar ye ujDa hai ki tu raunaq-e-mahfil na raha

ai KHusha aan roz ki aai o ba-sad naz aai
be-hijabana su-e-mahfil-e-ma baz aai

baada-kash ghair hain gulshan mein lab-e-ju baiThe
sunte hain jam-ba-kaf naghma-e-ku-ku baiThe

daur hangama-e-gulzar se yaksu baiThe
tere diwane bhi hain muntazir-e-hu baiThe

apne parwanon ko phir zauq-e-KHud-afrozi de
barq-e-derina ko farman-e-jigar-sozi de

qaum-e-awara inan-tab hai phir su-e-hijaz
le uDa bulbul-e-be-par ko mazaq-e-parwaz

muztarib-e-bagh ke har ghunche mein hai bu-e-niyaz
tu zara chheD to de tishna-e-mizrab hai saz

naghme betab hain taron se nikalne ke liye
tur muztar hai usi aag mein jalne ke liye

mushkilen ummat-e-marhum ki aasan kar de
mor-e-be-maya ko ham-dosh-e-sulaiman kar de

jins-e-nayab-e-mohabbat ko phir arzan kar de
hind ke dair-nashinon ko musalman kar de

ju-e-KHun mi chakad az hasrat-e-dairina-e-ma
mi tapad nala ba-nishtar kada-e-sina-e-ma

bu-e-gul le gai bairun-e-chaman raaz-e-chaman
kya qayamat hai ki KHud phul hain ghammaz-e-chaman

ahd-e-gul KHatm hua TuT gaya saz-e-chaman
uD gae Daliyon se zamzama-pardaz-e-chaman

ek bulbul hai ki mahw-e-tarannum ab tak
us ke sine mein hai naghmon ka talatum ab tak

qumriyan shaKH-e-sanobar se gurezan bhi huin
pattiyan phul ki jhaD jhaD ke pareshan bhi huin

wo purani raushen bagh ki viran bhi huin
Daliyan pairahan-e-barg se uryan bhi huin

qaid-e-mausam se tabiat rahi aazad us ki
kash gulshan mein samajhta koi fariyaad us ki

lutf marne mein hai baqi na maza jine mein
kuchh maza hai to yahi KHun-e-jigar pine mein

kitne betab hain jauhar mere aaine mein
kis qadar jalwe taDapte hain mere sine mein

is gulistan mein magar dekhne wale hi nahin
dagh jo sine mein rakhte hon wo lale hi nahin

chaak is bulbul-e-tanha ki nawa se dil hon
jagne wale isi bang-e-dara se dil hon

yani phir zinda nae ahd-e-wafa se dil hon
phir isi baada-e-dairina ke pyase dil hon

ajami KHum hai to kya mai to hijazi hai meri
naghma hindi hai to kya lai to hijazi hai meri

<<END_CONTENT>>
